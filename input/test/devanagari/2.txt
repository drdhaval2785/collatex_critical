विद्यते येषां ते तद्वन्तस्तेषां तद्वतां स्वस्वामित्वादिसम्बन्धवतां स्वामिनामाभिधानं आहुः कथयन्ति मत्वर्थक इति मतुस्तद्धितः प्रत्ययस्तस्यार्थोऽस्त्यर्थो विशिष्टप्रकृत्यर्थेन सह देवदत्तादेः सम्बन्धस्तदाधारो वा तदस्यास्त्यस्मिन्निति मतुरिति सूत्रेण मतुप्रत्ययविधानात् मतोरर्थो यस्य स मत्वर्थकस्तद्धितो मतुना प्रत्ययेन समानार्थ इन्नणिकादिरित्यर्थः मत्वर्थाव्यभिचारान्मतुरपि पालादीनां मत्वर्थकपर्यन्तानां द्वन्द्वे पालधनभुग्नेतृपतिमत्वर्थकास्ते आदिर्येषां ते तथा आदिशब्दात् पादयोऽपि तत्राहुर्नामतद्वतामित्युत्तरेष्वनुवर्तनीयम् ॥ ॥
क्रमणोदाहरणान्याह । भूपाल इति । भूपालप्रमुखाः भूमान् इति पर्यन्ता एते षट् राज्ञो नामवाचकाः । इतिशब्दः प्रकारार्थस्तेन भूपादयोऽपि ॥ 
कविरूढ्येति । कवीनां रूढिः परम्परा या ता प्रसिद्धिस्तया उदाहरणानामावली श्रेणिरुदाहरणावली ज्ञेया ज्ञातव्या । न तु कविरूढ्यतिक्रमेण यथा कपालीत्यादौ सत्यपि स्वस्वामिभावे सम्बन्धे कपालीति मत्वर्थीय एव भवति । न तु कपालपालः कपालधन इत्यादि ॥ 
जन्यजनकभावसम्बन्धं दर्शयति । जन्यादिति । जन्यात्कार्यादग्रे कृदादयः सप्तशब्दास्तद्वतां जन्यवतां जनकानां कारणानां नामाहुः यथा विश्वपूर्वाः 
